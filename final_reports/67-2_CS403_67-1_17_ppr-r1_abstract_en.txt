     ในปัจจุบันมีนักศึกษาจำนวนมากที่สนใจในการปฏิบัติสหกิจศึกษาเนื่องจากสหกิจศึกษาเปิดโอกาสให้นักศึกษาได้ออกไปหาประสบการณ์ในการทำงานและได้เรียนรู้การทำงานจริง ซึ่งแต่ละมหาวิทยาลัยจะมีระบบการจัดการสหกิจศึกษาที่แตกต่างกัน   ผู้จัดทำก็เป็นหนึ่งในบุคคลที่เคยได้มีประสบการณ์ได้ออกไปทำสหกิจศึกษาจึงเห็นถึงปัญหาการจัดการของฝ่ายบุคลากรที่เกี่ยวข้องทั้งในส่วนของเจ้าหน้าที่ นักศึกษา และอาจารย์ เช่น ปัญหาด้านการจัดการเอกสารของนักศึกษา การส่งเอกสารที่ผิดพลาดทำให้หมดสิทธิ์เข้าการคัดเลือก ปัญหาในการคัดเลือกนักศึกษา ปัญหาทั้งหมดต้องใช้เวลาแก้ไขค่อนข้างมาก
     ผู้จัดทำจึงได้ออกแบบและพัฒนาแอปพลิเคชันที่เข้ามาช่วยแก้ไขปัญหาด้านการจัดการข้อมูล ให้กระบวนการต่าง ๆ ของสหกิจศึกษา เช่น การสมัครเข้าแผนสหกิจศึกษา การตรวจสอบเอกสาร การคัดเลือกนักศึกษาให้มีประสิทธิภาพมากขึ้น และตอบโจทย์ปัญหาของฝ่ายบุคลากรที่เกี่ยวข้อง และสามารถจำกัดส่วนการใช้งานเพื่อป้องกันการเข้าถึงข้อมูลที่ไม่ได้รับอนุญาตอีกด้วย ผู้จัดทำได้ใช้ Google Workspace Suite เป็นเครื่องมือในการพัฒนาแอปพลิเคชันขึ้นมา โดยจะแบ่งการทำงานของแต่ละกลุ่มผู้ใช้ตามความเหมาะสมของกระบวนการสหกิจศึกษา เช่น นักศึกษากรอกใบสมัครก็จะกรอกข้อมูลผ่าน App Sheet และเจ้าหน้าที่ใช้ Google Sheet ตรวจสอบใบสมัคร
     โดยผู้จัดทำจะวัดผลจากการทดสอบกับกลุ่มผู้ใช้จริง และผลที่ได้ก็คือข้อมูลนักศึกษาที่กรอกเข้ามาจนผ่านกระบวนการตรวจสอบและคัดเลือกนั้นมีความถูกต้อง ทำให้สามารถลดความผิดพลาดและลดเวลาได้ค่อนข้างมากและทำให้กระบวนการต่าง ๆ สามารถดำเนินได้อย่างราบลื่น
